<html>
<head>
        <meta http-equiv="Content-Type" content="text/html; charset=UTF-8"/>
        <title>Installazione di Scribus</title>
</head>
<body>
<h2>Installazione di Scribus</h2>

<p>Il procedimento per installare Scribus dipende dal sistema operativo o dalla distribuzione utilizzata. Naturalmente questo vale per qualunque programma che vogliate installare.</p>
<p><b>Linux:</b> su Linux, il modo pi&ugrave; facile di installare Scribus consiste nell'usare un gestore di pacchetti come Yum, YaST or APT, poich√© questo metodo risolve automaticamente tutte le dipendenze. Se per la vostra versione di Linux non esistono pacchetti precompilati di Scribus, potete tentare di installare un pacchetto RPM o DEB per mezzo del comando <code>alien</code>, oppure dovete  <a href="install1.html">compilare a partire dal codice sorgente</a>.</p>
<b>PC-BSD:</b> i pacchetti PBI per PC-BSD 9 e successivi di solito sono aggiornati. Per installare Scribus, lanciate il gestore di pacchetti di PC-BSD, <i>AppCafe</i>, e inserite &ldquo;Scribus&rdquo; nel campo &ldquo;Cerca&rdquo;. <i>AppCafe</i> mostrer&agrave; il pacchetto di installazione di Scribus. Fate clic sull'icona &ldquo;Installa&rdquo;, e PC-BSD scaricher&agrave; e installer&agrave; Scribus. Potete anche scaricare il pacchetto PBI e salvarlo su disco, e poi installarlo facendo doppio clic su di esso. <i>Tenete presente che i pacchetti PBI comprendono tutte le dipendenze per un dato programma, anche se esse sono gi&agrave; installate nel sistema, e quindi i pacchetti possono essere molto grandi; nel caso di Scribus l'archivio da scaricare &egrave; di oltre 250 MB, quindi dovreste usare una connessione a banda larga.</i>
<p><b>Altri sistemi UNIX:</b> anche se vengono create versioni di Scribus per altre varianti di Unix come Solaris, OpenIndiana o una delle varie BSDs (diverse da PC-BSD) pu&ograve; essere necessario parecchio tempo perch&eacute; le pi&ugrave; recenti versioni di Scribus siano disponibili come pacchetti di installazione, quindi per gli utenti di questi sistemi operativi pu&ograve; essere preferibile compilare Scribus da sorgente.</p>
<p><b>Mac OS X:</b> i file DMG e pkg per Mac&nbsp;OS&nbsp;X 10.5 e versioni successive si trovano nel nostro <a href="http://sourceforge.net/projects/scribus/files/">repository Sourceforge</a>. Se la vostra versione di OS&nbsp;X &egrave; precedente, potete tentare di installare Scribus per mezzo di Fink oppure tentare di compilarlo da sorgente.</p>
<p><b>Windows:</b> L'installazione di Scribus su Windows funziona come per la maggior parte degli altri programmi per Windows: c'&egrave; un file con estensione *.exe che contiene tutto ci&ograve; che serve (tranne <a href="toolbox5.html">Ghostscript</a>). Per maggiori dettagli vedete la pagina <a href="readme-win32.html">Leggimi per Windows</a>.</p>
<p><b>OS/2 ed eComStation:</b> la versione per OS/2 non ha un programma di installazione. Tutti i file sono riuniti in un archivio ZIP, da cui devono essere estratti. Prima di poter eseguire Scribus, dovrete installare le dipendenze necessarie. Per maggiori dettagli vedete la pagina <a href="readme-os2.html">Leggimi per OS/2</a>.</p>
<p><b>Haiku:</b> Scribus per Haiku &egrave; contenuto in un pacchetto che consiste di un singolo file ZIP, che dovete estrarre. Comprende un programma di installazione con l'estensione *.pkg. Potete trovare maggiori informazioni nella pagina che spiega l'<a href="readme-haiku.html">installazione su Haiku</a>.</p>

<h2>Note sul passaggio a una versione superiore</h2>

<p>A differenza di altri programmi, Scribus non ha un meccanismo di aggiornamento. Quando viene prodotta una nuova versione di Scribus, dovete attendere che la vostra distribuzione la inserisca nei suoi repository. Per Mac&nbsp;OS&nbsp;X, Windows, OS/2 o eComStation, dovete attendere che il programma di installazione, i file DMG o gli archvi ZIP siano pronti. In linea di massima le versioni per Windows e Mac&nbsp;OS&nbsp;X sono rese disponibili subito dopo l'annuncio di una nuova versione. Lo stesso vale per i pacchetti RPM e DEB per tutte le principali distribuzioni di Linux, che si trovano o nel <a href="http://download.opensuse.org/repositories/home:/mrdocs">servizio di distribuzione di OpenSUSE</a> o nel nostro <a href="http://wiki.scribus.net/canvas/Debian">repository Debian</a>. Un archivio ZIP aggiornato per OS/2 ed eComStation di solito viene messo a disposizione alcuni giorni o qualche settimana pi&ugrave; tardi.</p>

<p>Anche se Scribus non ha un meccanismo di aggiornamento, pu&ograve; controllare se una nuova versione &egrave; disponibile: lo si fa da <i>Aiuto &gt; Controlla aggiornamenti</i>. Questa funzione controlla soltanto se una nuova versione di Scribus &egrave; disponibile per il vostro sistema operativo, ma <b>non</b> installa nulla sul vostro computer.</p>
<p>Se desiderate usare sempre la versione pi&ugrave; recente con nuove funzioni e correzioni di errori, anche tra una release ufficiale e la successiva, potete <a href="install1.html">prelevare il codice sorgente da SVN</a> e compilarlo direttamente.</p>
<br>
<br>
</body>
</html>
