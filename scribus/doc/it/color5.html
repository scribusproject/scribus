<html>
<head>
        <meta http-equiv="Content-Type" content="text/html; charset=UTF-8"/>
        <title>Raccolte colori in Scribus (3): colori Resene&reg;</title>
</head>
<body>
<h2>Raccolte colori in Scribus (3): colori Resene&reg;</h2>
<p>La <a href="http://www.resene.co.nz/">Resene Paints Limited</a> &egrave; un'azienda produttrice di vernici e pitture, specialmente per interni e arredamento; ha sede in Nuova Zelanda, e i suoi mercati principali si trovano nella regione del Pacifico, principalmente in Australia e Nuova Zelanda. Anche se le sue raccolte di colori non sono pensate per la stampa, esse non sono inutili in Scribus; al contrario. Se fossero inutili, il team di Scribus certamente non si preoccuperebbe di includerle nel programma. In primo luogo si deve notare che spesso &egrave; necessaria una stretta corrispondenza tra colori usati in settori diversi (dai rivestimenti alla stampa) da parte di una data azienda od organizzazione. In secondo luogo, la Resene, come altri produttori di colori, mette a disposizione dei campioni di colore, che permettono di verificare facilmente i colori con uno stampatore. In terzo luogo, vi &egrave; il lato estetico delle raccolte della Resene, poich&eacute; esse sono composte di colori vivaci accuratamente scelti, e possono rendere pi&ugrave; attraente l'aspetto dei vostri documenti.</p><br>

<table width="100%"><tr><td align="center"><img src="images/resene-pal.png" title="Colori Resene&reg; nella finestra gestione colori di Scribus" alt="Colori Resene&reg; nella finestra gestione colori di Scribus" /></td></tr></table><br/>

<h3>Dettagli tecnici sulle raccolte Resene&reg; in Scribus</h3>
<h4>Generalit&agrave;</h4>
<a>Le raccolte colore della Resene fanno parte delle raccolte standardizzate che sono &ldquo;bloccate&rdquo;, cio&egrave; <a href="color2.html">protette</a> da modifiche accidentali. Tutti i colori sono salvati come <a href="color1.html">colori spot</a> con valori alternativi RGB; il motivo &egrave; che sono derivati da file di tavolozza per un software CAD che non utilizza lo spazio colori CMYK. &Egrave; probabilmente pi&ugrave; sicuro usare un dato colore Resene come colore spot, oppure convertire i valori RGB originali in CMYK durante <a href="pdfexport1.html">l'esportazione PDF</a> usando un <a href="cms.html">profilo colore</a>. Se avete bisogno di utilizzare fin dall'inizio i valori CMYK, potete <a href="color1.html">modificare</a> un colore cambiandone lo spazio colore, oppure cercare nel <a href="http://www.resene.co.nz/swatches/">sito</a> della Resene i valori CMYK alternativi, ma dovete tener presente il fatto che i semplici dati privi di un profilo colore associato possono dare risultati non accurati nella stampa commerciale.</p>
<h4>Aggiornamenti</h4>
<p>Le raccolte di colori Resene vengono regolarmente aggiornate, e, grazie a un accordo con l'azienda, gli utenti di Scribus riceveranno versioni aggiornate con ogni nuova versione di Scribus. Come gi&agrave; sapete, questo non avr&agrave; effetti sui documenti che utilizzano versioni precedenti delle raccolte, poich&eacute; esse sono salvate <a href="color1.html">all'interno dei documenti stessi</a>, e da essi possono essere importate nel file corrente. Se per qualche motivo avete bisogno di utilizzare una vecchia raccolta, anche precedente alla sua inclusione in Scribus, potete <a href="http://www.resene.co.nz/comn/services/cad_colour_books.htm">prelevare</a> la raccolta che vi interessa sotto forma di file AutoCAD color book (*.acb) e utilizzare <a href="toolbox17.html">Swatchbooker</a> per convertirla in file XML raccolta colori di Scribus.</p>

</body>
</html> 
