<html>
<head>
        <meta http-equiv="Content-Type" content="text/html; charset=UTF-8"/>
        <title>Aiuto!!</title>
</head>
<body>
<h2>Aiuto!!</h2>

<h3>Trovare aiuto</h3>
<p>Riconosciamo pienamente che Scribus &egrave; un programma complesso, e che in generale il desktop publishing &egrave; un'attivit&agrave; complessa. Scribus ha tentato di prevedere le varie necessit&agrave; dei grafici e degli utenti nel lavoro di impaginazione e di adattarvisi. Questo &egrave;, per sua natura, un processo imperfetto, quindi vi incoraggiamo a prendere confidenza con le risorse disponibili, e inoltre a farci sapere come Scribus soddisfa le vostre necessit&agrave;, ma anche come non le soddisfa e come potrebbe migliorare.</p>

<h4>Il wiki</h4>
<p>Anche se non avete problemi, &egrave; una buona idea visitare il <a href="http://wiki.scribus.net/canvas/Scribus">wiki</a>, che contiene una considerevole quantit&agrave; di informazioni sull'uso di Scribus e tratta di vari aspetti particolari del suo uso. Allo stesso tempo, ammettiamo che alcune di queste informazioni sono un po' datate: quindi, se notate nel wiki articoli in cui gli screenshot sono diversi dall'aspetto attuale di Scribus, dovreste fidarvi pi&ugrave; dell'esperienza che di ci&ograve; che leggete.</p>

<p>Se apprezzate l'aiuto trovato nel wiki, potreste valutare la possibilit&agrave; di aiutare a vostra volta, aggiornando articoli esistenti, correggendo errori, oppure aggiungendo nuovi articoli per spiegare determinate procedure agli altri utenti. Sono sempre bene accette nuove storie di successo che raccontano in che modo Scribus vi ha aiutato a realizzare qualche progetto.</p>

<h4>La mailing list</h4>
<p>Questo &egrave; il luogo dove andare se avete un problema che non riuscite a risolvere, ma, anche se non l'avete, &egrave; bene che sappiate della sua esistenza. Chiunque pu&ograve; consultare l'<a href="http://lists.scribus.info/pipermail/scribus/">archivio</a>, ma questa &egrave; un'operazione &ldquo;manuale&rdquo;. &Egrave; probabilmente meglio <a href="http://lists.scribus.net/mailman/listinfo/scribus">iscriversi alla lista</a>: in questo modo riceverete un flusso pi&ugrave; o meno costante di domande, commenti, lamentele degli altri utenti, e delle risposte che ottengono. Per alcuni, questo flusso costante di email pu&ograve; diventare una seccatura; ma ricordate che non siete obbligati a leggerle tutte, e pu&ograve; essere utile creare un'apposita cartella nella vostra posta elettronica in cui salvarle automaticamente.</p>
<p>Quando avete acquistato un po' d'esperienza, potreste scoprire che siete in grado di aiutare altri utenti rispondendo alle loro domande in lista.</p>

<h4>Bug!</h4>
<p>A volte, quando qualcosa non funziona, non &egrave; colpa vostra. Inoltre pu&ograve; accadere che gli sviluppatori non abbiano previsto una certa situazione in cui vi trovate, e quindi il modo in cui il programma funziona non soddisfa le vostre necessit&agrave;: da qui pu&ograve; venire una richiesta di miglioramento. Non esitate a cercare nel <a href="http://bugs.scribus.net/my_view_page.php">sito dei bug</a> se qualcuno ha gi&agrave; segnalato il vostro problema. Se volete segnalare qualche nuovo problema o richiedere qualche nuova funzione, registratevi sul sito.</p>

<h4>Sviluppatori</h4>
<p>Siete un programmatore, e volete aiutare a un livello meno superficiale, con consigli su come migliorare il codice di Scribus? Volete contribuire al progetto programmando? Il posto da cui partire &egrave; la <a href="http://lists.scribus.net/mailman/listinfo/scribus-dev">lista Scribus-dev</a>; anche questa ha un archivio pubblico, e per ricevere direttamente i messaggi occorre iscriversi.</p>

<h4>IRC</h4>
<p>E infine, ma non meno importante, potreste aver bisogno di aiuto <b>ORA!</b>, e di ricevere istruzioni passo per passo e &ldquo;in diretta&rdquo; per risolvere un certo problema. La miglior soluzione, in questa situazione, <i>potrebbe</i> essere quella di visitare il canale <code>#scribus</code> su chat.freenode.net, dove potreste trovare qualcuno in grado di rispondere all'istante alle vostre domande. Tuttavia la maggior parte delle persone in grado di aiutare si trova nel fuso orario dell'Europa centrale o nelle vicinanze: dovreste tenerne conto quando visitate <code>#scribus</code> , e scegliere, se possibile, un orario adatto.</p>
</body>
</html>
